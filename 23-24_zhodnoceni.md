# Zhodnocení kroužku programování ve Scratchi 2023-2024

Na úvod jsme se učili  postavičku rozpohybovat pomocí mačkání šipek na klávesnici. Také jsme  si vyzkoušeli, jak funguje nekonečná smyčka, která se pak využívá v téměř každé hře. Abychom uměli reagovat na uživatelův vstup, tak jsme se rovnou museli naučit, jak se tvoří jednoduché podmínky.

Jako další jsme se zaměřili na tvorbu klonů. K tomu účelu nám posloužila úložka s klonováním kaktusů, na které jsme se naučili také základy práce se souřadnicemi a zopakovali podmíněné příkazy.

Dále jsme se učili pracovat s textovým vstupem a výstupem díky úložce, která fungovala, jako takový trenažér násobení. Později jsme si stejný princip zopakovali na úloze s otravným dítětem.

Poté jsme udělali drobnou odbočku a ukázali si pro zajímavost, jak se pracuje se seznamy skrz úlohu s nákupním seznamem.

Následně jsme se věnovali klonování trochu více do hloubky a naučili jsme se vytvářet klony s vlastními soukromými proměnnými a tedy každý klon si mohl pamatovat nějakou vlastní informaci. Pokud šlo o nepřítele, tak například kolik má životů.

Jednu lekci jsme strávili také prací s nástroji na malování a ukázali jsme si, k čemu jsou užitečné funkce.

Dále jsme se naučili, jak simulovat gravitaci abychom mohli tuto znalost společně s těmi předchozími využít k tvorbě jednoduché skákačky. Její tvorbou jsme pak strávili několik lekcí, jelikož šlo o první plnohodnotnou hru, kterou jsme vytvářeli.

Jako poslední velký projekt jsme vytvářeli střílečku s pohledem shora dolů, ve které se na hráče ze svěch stran sbíhají příšery a hráč je musí sestřelovat. Ne každému se tato hra podařila dokončit, ale většině se povedla dostat do velmi dobrého a hlavně hratelného stavu.

Lekce jsme občas proložili i aktivitami mimo počítač, kde jsme si ukazovali, jak funguje dvojková soustava, jak se dá detekovat chyby při komunikaci po jednotlivých bitech nebo třeba jak funguje jednoduché šifrování.