# Zhodnocení kroužku programování ve Scratchi 2024-2025

Na začátku kroužku jsme se seznámili s vývojovým prostředím Scratch skrze tvorbu programu, ve kterém jsme animovali písmenka svého jména. Tím jsme si osvojili, jak vlastně počítačový program vypadá. Toto cvičení nás také seznámilo s událostmi, díky kterým mohl náš program reagovat na stisknutí kláves, kliknutí myší a podobné. Hotové projekty jsme sdíleli do Scratchového studia a na velké obrazovce je demonstrovali před ostatními dětmi z kroužku. 

Dalším naším cílem bylo naučit se používat v našich programech podmínky. To jsme si procvičili na programu bludiště, kdy podmínka testovala, zda jsme narazili do zdi či do nepřítele. Podmínky se nám pak hodily i při vytváření programů, ve kterých jsme chtěli reagovat na text zadaný uživatelem. Díky podmínkám jsme program mohli vytvořit tak, aby odpověděl na uživatelův text různými způsoby podle toho, co uživatel napsal. Mohli jsme tak například vymyslet různé vtipné odpovědi na všemožné otázky.

Abychom byli schopni vytvářet programy se spoustou postaviček bez toho, aniž bychom je museli všechny ručně vytvářet a každou specificky programovat, tak jsme se naučili klonovat. To nám umožnilo použít ąjeden úsek kódu pro mnoho klonů, což nám ušetřilo spoustu práce. Takto jsme mohli klonovat například různé nepřátele ve hře, nebo letící střely.

Stále jsme však nevěděli, jak v programu například počítat skóre hráče, nebo kde si uchovávat informaci o tom, kolik má zrovna v daný moment životů. Proto jsme si vytvořili program, který hráči dává matematické úložky a zároveň mu počítal jeho skóre - počet správně zodpovězených otázek. A aby to nebyla jen suchá matematika, tak jsme přidali i vtipné hlášky podle toho, zda hráč odpověděl správně nebo špatně.

Aby byly naše hry pro hráče nepředvídatelné a tedy i zajímavější, tak jsme se naučili používat náhodná čísla. To nám umožnilo dávat hráči při každém spuštění hry různé příklady a hráč se tedy nemohl naučit pouze papouškovat správné odpovědi nazpaměť. Hned na to jsme náhodu využili znovu pro vytvoření virtuální věštírny.

V dalších částech kroužku jsme se vždy zaměřili na nějakou konkrétní jednoduchou hru, kterou si zvolili děti a tu jsme pak společně vytvořili. Tím jsme si vyzkoušeli vytvořit naši první kompletní hru se vším všudy.

Také jsme se věnovali práci s cizím kódem, konkrétně jsme rozvíjeli schopnost porozumět programu, který napsal někdo jiný a umět ho náležitě vylepšit.

V průběhu kroužku jsme se příležitostně věnovali také aktivitám mimo počítač. Pomocí interaktivních kartiček jsme si vyzkoušeli, jak si počítače ukládají informace pomocí dvojkové soustavy. Ukázali jsme si také, jak může počítač detekovat chyby při přenosu dat. Vyzkoušeli jsme si týmovou aktivitu na rozvoj komunikačních a popisovacích dovedností. Také jsme si ukázali, jak fungují různé jednoduché šifry a popovídali jsme si o tom, k čemu nám vůbec šifrování je.

Kroužek jsme zakončili tvorbou individuálních projektů, které jsme pak nahráli do společného studia a sdíleli je s ostatními.

